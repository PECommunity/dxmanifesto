## 9 principů skvělé Developer Experience

1. Pracujte s pravidly vybrané metodiky vývoje

   - Usnadněte si práci a vytvořte standardizované postupy hned od začátku díky volbě vývojové metody. Ne vždy musí být Agilní, přestože patří mezi ty nejoblíbenější. Předtím, než metodiku vyberete, vždy analyzujte konkrétní situaci. Zvolené vývojové řízení by mělo vycházet z kontextu řešení, které připravujete. Díky tomu bude Developer Experience přizpůsobená přímo na míru vám a vašemu týmu.

2. Automatizujte úkoly, které se opakují a jsou náchylné k chybám

   - Automatizace vám přinese vyšší efektivitu s ohledem na čas a další zdroje. Minimalizujete riziko opakovaného navyšování nákladů a zároveň zlepšíte vývojářský zážitek. Členové vašeho týmu se totiž nebudou muset věnovat opakujícím se chybám a rutinně řešit nadbytečné úkoly.

3. Před zahájením vývoje ověřte požadavky

   - Dostali jste požadavek na vytvoření a implementaci nových funkcí? Detailně je prozkoumejte, diskutujte o nich a ověřte, že jsou relevantní. Tímto způsobem zabráníte implementaci nelogických či zbytečných funkcí, které by byly pouze plýtváním vašich zdrojů. Také díky tomu předejdete možné frustraci vývojářů z kontraproduktivní práce bez výsledků.

4. Dodržujte krátké smyčky zpětné vazby

   - Pravidelná zpětná vazba v krátkých časových intervalech vám pomůže rychleji ukázat případné slabiny. To je zásadní pro ochranu vašich zdrojů před dalším investováním do řešení, které neprošlo správnou validací. Krátké smyčky zpětné vazby proto výrazně sníží množství iterací. Rychlejší případné selhání také pomáhá zabránit snižování morálky a motivace týmu, protože vaši vývojáři nebudou nuceni kódovat další nesmyslnou funkci.

5. Sjednoťte svůj kód a řešení dle uznávaných norem

   - Standardizace bude mít pozitivní vliv na váš pracovní postup i samotný produkt. Vaše dokumentace bude pro vnější svět srozumitelnější. Usnadníte si tak přijetí vašeho produktu nebo řešení. Zároveň zefektivníte a zrychlíte mnoho administrativních úkolů, včetně zapojení lidí do vašeho projektu. Než začnete pracovat po svém, popřemýšlejte o výhodách obecně platných norem.

6. Neztrácejte čas objevováním Ameriky

   - Neplýtvejte svými zdroji na vývoj něčeho, co už někdo před vámi vytvořil, jen proto, aby řešení bylo vaše. Pokud něco potřebujete, je velká šance, že to už někdo vymyslel a udělal. A pravděpodobně měl dostatek času a zkušeností na vychytání všech drobností.

7. Pravidelně aktualizujte své nástroje, refaktorujte kód a revidujte pracovní postup

   - Pravidelná údržba vašeho zdrojového kódu a nástrojů bude mít obrovský dopad na produktivitu a rychlost vašeho vývoje. Dobře udržovaný kód vám poskytne velkou flexibilitu. Čím více zanedbáváte pravidelnou údržbu, tím obtížnější bude bezpečně ho refaktorovat a upravit tak, aby držel krok se stále se měnícími obchodními specifikacemi.

8. Kontrolujte kvalitu svého kódu a věřte mu

   - Důvěřovat členům svého týmu i samotnému kódu je velmi důležité. Nastavením správných postupů, jako je právě kontrola kódu, lze snadno eliminovat velké množství potenciálních chyb. Vývojářům to umožní zavést společný systém založený na důvěře, jenž vám na oplátku pomůže zlepšit nejen kvalitu kódu, ale také spokojenost a dovednosti členů vašeho týmu.

9. Podporujte osobní zodpovědnost

   - Povzbuďte jednotlivce, aby převzali odpovědnost. Díky tomu zajistí, aby jejich přidělené úkoly byly splněny včas a správně. Vývoj proto nebude stagnovat, což opět povede ke zvýšení nálady a celkové týmové morálky. Avšak pro převzetí odpovědnosti musíte nejdřív vytvořit ty správné podmínky. Neobejdete se bez absolutní transparentnosti informací, respektu a stálé podpory k samostatnosti.
